# Gemmadelsud

Per chi non la conoscesse Gemma del Sud è forse una delle prime (trash)star italiana di YouTube. 
Mentre la Ferragni pubblicava imbarazzanti outfit sul suo blog The Blonde Salad e io passavo i pomeriggi tra la chat di MSN, Faccialibro 1.0 e 4Chan su Youtube si stava facendo la storia.

Il suo nome è apparso sul tubo nel 2010, dove ha iniziato a pubblicare video diventando in poco tempo una delle icone del web.
Dose trash quanto basta, Gemma del Sud è stata a tutti gli effetti una YouTuber ante litteram, quando ancora questo termine non circolava. 

Stiamo parlando di un tempo molto più semplice ed innocente, dove il video di un ragazzino con i capelli stirati che suonava il piano arrivava ad ottenere il secondo posto delle visualizzazioni mondiali di tutto l'anno. Bambino che poi crescendo ci avrebbe continuato a donare perle di grandiosità musicale come "Baby","Somebody to love" e "What Do You Mean?". Sto parlando ovviamente del piccolo Giustino Bieber.

Dalle performance canore e di ballo ai tutorial dedicati al make up, Gemma del Sud fece parlare di sé collezionando milioni di views. Purtroppo in questo caso le statistiche non esistono. Dalla cancellazione del canale si sono perse purtroppo molte cose. Ma forse è meglio così.

Indubbiamente la sua specialità è sempre il canto, alla pari con il suo collega Giustino d'OltreOceano. Specie le famose, numerose e bizzarre cover dei brani più famosi, eseguite adagiata sensualmente sul letto di casa. Di notevole impatto anche i suoi balletti, da cui sicuramente Jennifer Lopez e Beyoncé hanno tratto ispirazione. Solo per voi, ecco un'estratto del suo video di punta, quello che tutti noi vent'enni ci portavamo nell'iPOD.

> Hit di GemmaDelsud https://www.youtube.com/watch?v=_bVKGO53_Bw

Insomma, che fine ha fatto Gemma del Sud? Tenterò di raccontarvi la storia per come l'ho vissuta io, quell'afoso luglio del 2010.
Tenete conto che tutto questo è successo in sole due settimane. Due settimane nel quale l'allora nascente faccialibro italiano si infiammò, delirò, poi scrollò le spalle e chiuse la porta sulla ragazza. Purtroppo molti dei video sono andati persi con la cancellazione del suo canale poco più tardi. All'epoca per fortuna tenevo un blog nel quale ho registrato tutto per filo e per segno il drama che si dipanava all'infinito.

Martedì 13 Luglio: Gemmadelsud pubblica un video di trenta secondi nel quale si versa un bicchiere d'acqua in testa

Mercoledì 14 (mattina): Gemmadelsud pubblica un video in cui finge di morire suicidandosi.
Mercoledì 14 (pomeriggio): Gemmadelsud pubblica un video in cui rinasce, metaforicamente paragonandosi ad una fenice.

Giovedì 15: Gemmadelsud in alcuni video mette in guardia sui mille fake che la imitano con nickname simili e su chi sparla di lei in qualche modo 
> https://www.youtube.com/watch?v=8zNUawd5deI

Venerdì 16: Gemmadelsud chiede scusa a tutti

Domenica 18: Il canale di Gemmadelsud comincia ad essere infestato da video di altri ma sembra che lei lo sappia, che sia una “collaborazione”.

Lunedì 19: Girano comunque in rete possibili verità sull’identità e la storia di Francesca Ferrara, alias Gemmadelsud. Pare che prima di aprile account e video da lei utilizzati (ad esempio su Yahoo answers ma non solo) siano stati cancellati sistematicamente. Dopo di che a maggio la ri-apparizione sottoforma di Gemmadelsud.

Mercoledì 21: Nel mentre su un altro canale Youtube appare un trailer di un possibile film, un metafake pre-blooper che però all'epoca risultava estremamente convincente.

Giovedì 22: Gemmadelsud chiude definitivamente il canale Youtube.

La nostra eroina è quindi sparita dal mainstream e sono iniziate a circolare le più stravaganti leggende metropolitane, che spesso si generavano tra le botte e risposte dei reupload dei suoi video da parte di altri utenti, tra le quali segnaliamo il rifiuto a partecipare come tronista ad Uomini e Donne (“non posso, sono fidanzata”) e a Pomeriggio 5.

Ma la più agghiacciante leggenda metropolitana riguarda la sua vita…

All’età di 16 anni avrebbe deciso di scappare da Palermo, dopo aver subito maltrattamenti sia dal padre che dalla madre, per trasferirsi in Veneto con il suo ragazzo 31enne conosciuto in chat. Un fidanzato che le aveva promesso di coronare il sogno di diventare moglie e madre. Tuttavia poco dopo Francesca avrebbe scoperto di essere stata imbrogliata e avrebbe deciso di chiedere aiuto e conforto su “Yahoo Answers”, AlFemminile e altri forum (quale miglior scelta?!).

Di questi post non si trova purtroppo più traccia. Yahoo Answers è stato definitivamente chiuso e Alfemminile.it è diventato un'atroce blob di pubblicità ed è impossibile risalire agli archivi dell'epoca. 

Quindi Francesca avrebbe interrotto l’uso di psicofarmaci ma nei successivi video la situazione non sembra migliorare, anzi… nella camera si possono notare abiti buttati dappertutto, un disordine preoccupante e sempre le stesse lenzuola sui letti.
In molti nei video avrebbero notato nel riflesso delle lenti la sagoma di un uomo che la filma. Quell’uomo sarebbe -secondo l'allora balbettio dei commenti anonimi sotto i suoi video- il fidsanzato che la obbliga a tutto questo con minacce e violenza!

Un'altra storia che circolava all'epoca è che Gemmadelsud non fosse una persona sola, ma due entità distinte: Francesca avrebbe incontrato la gemella (una ragazza uguale a lei fisicamente e caratterialmente) e quest’ultima avrebbe anche il suo stesso nome e cognome. Da quello sarebbe partito "l'esperimento" del canale youtube con i video caricati a volte da una a volte dall'altra. Questo dovrebbe spiegare il suo comportamento altalenante e borderline.

[[Notes]]
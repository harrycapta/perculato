# Come Putin vuole creare l'Uomo che si nutre di energia cosmica tramite l'eugenetica

Cosa succede quando un leader mondiale si innamora di una filosofia folle ed è ammalato di cancro? Oggi su Perculato esamineremo un movimento noto come Cosmismo, che apparve alla fine del 19° secolo in Russia e all'inizio dell'Unione Sovietica. Il Cosmismo si prefigge il grande compito di guidare l'evoluzione per creare superuomini immortali e cosmici, ovvero un misto di Nietzsche e i Fantastici 4. Vedremo anche come questa filosofia fanatica ha influenzato Putin, e potrebbe aver contribuito a ispirare il nascente programma di eugenetica del Cremlino.

Benvenuti in questa puntata di Perculato: mi raccomando, non lasciate crescere i vostri bambini sotto i semi di girasole.

> SIGLA

L'idea dei superuomini russi esisteva già prima del Cosmismo, naturalmente. Nei racconti del paganesimo popolare russo, oltre a storie di uccelli di fuoco, orsi che allevano bambine e granchi giganti che recuperano anelli magici in vulcani sottomarini, si trovano storie di sciamani, streghe ed eroi che possono attingere alle energie spirituali dell'universo per compiere imprese sovrumane. 
Nel cristianesimo ortodosso russo, troviamo la teoria della divinizzazione, in sostanza: gli uomini possono diventare simili a Dio attraverso la pratica mistica. 
Troviamo anche la concezione dello zar come imperatore divino che salverà il mondo stabilendo una teocrazia universale. E c'è  pure una tradizione secolare di esoterismo russo, che include figure come Madame Blavatsky e Gurdjieff, che sostenevano di poter attingere alle energie dell'universo per creare una nuova razza di uomini-dio.

Ma il Cosmismo come movimento inizia con Nikolai Fedorov, che visse dal 1829 al 1903, lavorando come insegnante regionale e poi come bibliotecario alla biblioteca Rumyantsev di Mosca. Era soprannominato il 'Socrate di Mosca', a causa delle sue abitudini ascetiche e della sua filosofia radicale. Aveva un obiettivo onnicomprensivo: il raggiungimento dell'immortalità e la resurrezione dei morti.

Questo obiettivo era stato precedentemente analizzato da altre figure più in senso mistico, mentre il nostro Nik, in questo caso, sostiene che deve essere preso alla lettera. Secondo Nik dovremmo dedicare tutta la nostra energia alla conquista della morte. Questa "filosofia del compito comune" alla fine unirà tutta l'umanità in una sola famiglia con un solo obiettivo. Dovremmo anche resuscitare i nostri antenati con una forma di clonazione che ricreerebbe non solo i loro corpi ma anche le loro personalità.

[LENTAMENTE SCIVOLARE IN ACCENTO RUSSO]

Quando l'umanità avrà resuscitato tutti quelli che sono vissuti dovremo espanderci su altri pianeti. Dobbiamo diventare "capitani ed equipaggio dell'astronave Terra", guidandola come una nave nello spazio. La nostra terra è troppo piccola e insignificante; dobbiamo cercare i mezzi per vivere in altri mondi. Riempiremo l'universo senza vita con coscienza, gioia e la grande madre RUSSIA.

[INNO NAZIONALE SOVIETICO]

L'immortalità, in questo caso, sarebbe per tutti, ma Federov credeva che ci fosse un ruolo speciale per la Russia, poiché spettava ad uno zar divinamente designato unire tutta l'umanità nel "compito comune".
Federov può sembrare un eccentrico, o, come preferisco definirlo io “un fottuto lunatico su un tappeto a molla”, ma a quanto pare era tenuto in grande considerazione dai grandi della letteratura del suo tempo. Tolstoj lo visitò e si prostrò davanti a lui, Dostoevskij si dichiarò d'accordo con la sua visione, e Vladimir Solovyov, forse il più grande filosofo russo, dichiarò: "dal tempo della comparsa del cristianesimo, il tuo 'progetto' è il primo movimento in avanti dello spirito umano sulla via di Cristo".

Solovyev si impegnò come discepolo di Fedorov e chiese anche una teocrazia universale sotto uno zar russo, per accelerare il "lungo e difficile passaggio dell'umanità da uomo-bestia a uomo-Dio". Il prossimo stadio dell'evoluzione in questo senso è diventare esseri spirituali immortali - solo Cristo ha raggiunto questo stadio finora, ma tutta l'umanità lo seguirà presto. 

Solovyov pensava che questa evoluzione spirituale sarebbe avvenuta attraverso mezzi magico-spirituali, mentre Fedorov insisteva sulla resurrezione scientifica. Ma entrambi erano d'accordo che l'umanità sarebbe stata salvata dalla teocrazia russa.

Sicuramente una filosofia così stramba non potrebbe ispirare quel simpaticone tutto d’un pezzo di Putin. 
BEH..
I cremlinologi hanno colto quello che pensavano fosse un riferimento all'opera magna di Federov, quando Putin nel 2014 disse:

Vogliamo tutti la stessa cosa: il benessere per la Russia. Quindi le relazioni tra le imprese e lo stato dovrebbero essere costruite sulla filosofia del compito comune.
https://www.gazeta.ru/politics/2014/12/04_a_6328001.shtml

Anche nel 2014 (l'anno in cui Putin ha invaso per la prima volta l'Ucraina) ha citato la Giustificazione del Bene di Solovyev ai governatori regionali della Russia. Quindi questi due possono aver giocato un ruolo nella sua visione nascente di se stesso come uno zar che unisce il popolo russo in una missione santa. Ma le sue affiliazioni cosmiste vanno, purtroppo, più in profondità.

Il discepolo più influente di Fedorov fu un giovane servo sordo di nome Konstantin Tsiolkovky, che si presentava ogni giorno alla biblioteca di stato Russa. Fedorov diede al contadino dei libri da leggere, e infuse al suo giovane studente il sogno del Cosmismo.

Di primo impatto si può tendere a pensare che questa manica di individui possedesse in totale due neuroni che si incontravano una volta l’anno e, quando si incontravano, iniziassero a sparare a caso sulla folla… tuttavia..

Tsiol…no, non ce la faccio, chiamiamolo Tsi e va bene… andò a vivere in una casa di tronchi alla periferia di Kaluga, dove si mise a inventare come mandare l'uomo nello spazio. “La Terra è la culla dell'umanità", scrisse. Ma non si può rimanere nella culla per sempre". Tra le sue invenzioni c'erano razzi spinti da gas liquido, camere d'aria e tute spaziali resistenti alla pressione, tutte cose che si rivelarono pressochè fondamentali per i viaggi nello spazio. 
I suoi scritti ispirarono direttamente il lavoro di Sergei Korolev, ovvero la mente dietro il programma sovietico Sputnik.

C'è anche un aspetto occulto e fanatico nel suo pensiero. Tsi (come Wells e Huxley) credeva che tutte le nazioni dovrebbero diventare un unico sistema politico governato dagli esemplari più avanzati dell'umanità. Le forme di vita meno intelligenti dovrebbero essere eliminate, in tutto il cosmo - una forma di eugenetica cosmica al di là anche dei sogni più selvaggi dei nazisti. 
Egli scrisse:

Tra mille milioni di anni nulla di imperfetto, come la fauna, la flora e gli esseri umani contemporanei, esisterà sulla Terra. Rimarrà solo il meglio... nel cosmo non c'è posto per la vita imperfetta e sofferente: i pianeti intelligenti e avanzati annientano tali forme di vita.

Tsi a sua volta aveva uno studente a Kaluga chiamato Alexander Chizhevsky, che divenne un biofisico sovietico e un cosmista. Alex(1897-1964) pensava che avevamo bisogno di capire gli esseri umani non solo come esseri ecologici, ma come esseri cosmici. Il nostro sangue scorre con le "vene del cosmo" e il nostro cuore batte con "il battito del cosmo". I suoi scritti delineano come la storia umana fosse profondamente influenzata dal sole, e aveva elaborato una teoria che metteva in relazione sconvolgimenti storici come la rivoluzione d'ottobre con i brillamenti solari. 
Riassumendo per i dementi: Il mondo si riscalda, e quindi avvengono le rivoluzioni. Più o meno lo stesso pensiero scientifico che ci fa affermare con certezza che il riscaldamento del globo è causato dalla continua diminuzione del numero di pirati.

Una forma simile di cosmismo fu proposta dal biogeologo e cosmista Vladimir Vernadsky (1863-1945). Vernadsky credeva che la Terra fosse passata attraverso tre stadi - la geosfera, quando la Terra era inanimata; la 'biosfera', quando la Terra divenne un ecosistema vivente; e ora la 'noosfera', quando divenne un sistema cosciente e consapevole. 
Questo è simile alle idee di Julian Huxley e Teilhard de Chardin, che per primi hanno usato il termine 'noosfera' - Vernadsky potrebbe aver sentito la parola attraverso un suo amico francese. Come Huxley e Chardin, Vernadksy pensava che l'evoluzione umana non fosse finita, e che ci saremmo evoluti in super-esseri che (nella sua visione) saranno in grado di foto-sintetizzare direttamente l'energia dal sole attraverso i nostri corpi.

Vernadsky ha influenzato uno dei pensatori preferiti di Putin - Lev Gumilev, che esamineremo tra poco - e anche il capo dello staff di Putin, Anton Vaino. Nel 2012, quattro anni prima di essere nominato al Cremlino, Vaino ha pubblicato un documento sostenendo di aver inventato una tecnologia chiamata "Nooscope" che è "il primo dispositivo che permette lo studio della coscienza collettiva dell'umanità". Se vi sembra una stronzata è perché lo è senza nessuna ombra di dubbio - ma questo è il punto. Putin è sempre più circondato da fanatici e cospirazionisti.

Negli anni '20, la filosofia cosmista fu ripresa e messa in pratica da figure influenti del partito bolscevico, tra cui Alexander Bogdanov, uno dei fondatori del partito; Anatoly Lunacharsky, commissario sovietico per l'istruzione; Leonid Krasin, il primo banchiere d'oltremare dell'URSS; e il romanziere Maxim Gorky.

Questo gruppo è stato descritto come i 'Nietzcheani russi' - erano tutti ispirati da Nietzsche e dalla sua visione del superuomo che verrà. Nella Russia imperiale e nell'URSS, la visione di Nietzsche fu ripresa non come un progetto di auto-realizzazione individuale o come un progetto per l'élite aristocratica, come era in Occidente, ma come una grande impresa collettiva. L'intero proletariato si sarebbe unito nella "costruzione di Dio" (bogostroitel'stvo).

Il filosofo John Gray descrive la costruzione di Dio come "una specie di culto laico del mistero... I costruttori di Dio credevano che un vero rivoluzionario dovesse mirare a deificare l'umanità, un'impresa che includeva l'abolizione della morte". Anatoly prevedeva la costruzione di Dio come una nuova religione, per costruire l'umanità socialista del futuro. Questa sarebbe l'unica divinità accessibile all'uomo; il suo Dio non è ancora nato, ma in costruzione... Dio come umanità del futuro.

Questo è simile alla visione di Huxley di una religione evolutiva-eugenetica per unire l'umanità, oltre che al finale di Interstellar. Come Huxley, Anatoly immaginava che lo stato usasse ogni mezzo di propaganda a sua disposizione per promuovere la costruzione di Dio. Lenin fu brevemente un fan di questa idea, ispirato dall'aver letto la Città del Sole di Tommaso Campanella, un'utopia magica rinascimentale dove i cittadini sono spiritualmente trasformati attraverso l'arte magica, l'architettura e l'eugenetica.

L'idea dell'evoluzione di una nuova specie - homo sovieticus - era abbastanza comune nei primi anni dell'URSS. Leon Trotsky ha scritto:

L'uomo si prefigge di dominare i propri sentimenti, di elevare i suoi istinti alle altezze della coscienza, di renderli trasparenti, di estendere i fili della sua volontà nei recessi nascosti, e così di elevarsi ad un nuovo piano, di creare un tipo sociale biologico superiore, o, se volete, un superuomo.

Vedete, si cominciano a notare alcuni paralleli con il nazismo, il quale anch’esso ha cooptato Nietzsche ed il suo sogno del superuomo in arrivo. Ma ci sono differenze tra la costruzione di Dio sovietica e il programma nazista di creare superuomini. 

Nella costruzione di Dio sovietica, si trova un'ossessione per il raggiungimento dell'immortalità che non si trova nel nazismo. Bogdanov, per esempio, sperimentò il prolungamento della longevità attraverso trasfusioni di sangue. Dopo 10 trasfusioni di sangue sosteneva di aver sospeso la perdita di capelli. Il suo amico Krasin era altrettanto ossessionato dall'immortalità. Al funerale di un amico nel 1921, dichiarò:

Sono certo che verrà il tempo in cui la scienza diventerà onnipotente, che sarà in grado di ricreare un organismo deceduto... E sono certo che quando verrà quel tempo, quando la liberazione dell'umanità, utilizzando tutta la potenza della scienza e della tecnologia, la cui forza e capacità ora non possiamo immaginare, sarà in grado di resuscitare grandi figure storiche

Quando Lenin morì nel 1924, Krasin tentò di congelare criogenicamente il suo corpo per prevenire la decomposizione. Non funzionò, così ordinò che il cadavere di Lenin fosse imbalsamato. Lui e Lunacharsky si unirono ad una 'Commissione di Immortalizzazione' per creare un mausoleo per Lenin. Era inteso come un santuario sacro per il bolscevismo, e un simbolo della futura resurrezione di Lenin e dell'umanità. Come dichiara lo slogan del Partito in un manifesto dell’epoca: Lenin è vissuto. Lenin vive. Lenin vivrà ancora.

[INSERIRE CITAZIONI DI SIMPSON]

Che ruolo aveva l'eugenetica nel pensiero cosmico o della costruzione di Dio? Non un ruolo centrale, certamente non in confronto a quello che ebbe nel nazismo. La si trova a volte - nell'eugenetica cosmica di Tsiolkovky, per esempio, o nel filosofo cosmista Valerian Murayov, che chiedeva un "governo cosmocratico" per creare una nuova specie di superuomini in provetta. Uno degli studenti di Huxley, il genetista marxista premio Nobel Herman Muller, si recò in URSS negli anni '30 per cercare di convincere Stalin a introdurre una "banca del seme geniale" per aumentare il livello generale del QI dei cittadini sovietici.

Ma l'eugenetica non decollò mai nell'URSS sotto zio Stalin. Era vista come una scienza borghese, che guardava al passato piuttosto che al futuro. Stalin preferiva il lamarckismo (una teoria alternativa dell'evoluzione) che suggeriva che attraverso la forza di volontà e i cambiamenti sociali, si può alterare il proprio DNA e trasmettere le alterazioni ai propri figli. Questo divenne la politica ufficiale dello stato, e l'URSS divenne il primo stato a terminare il suo programma di eugenetica nel 1931. È solo negli ultimi anni che l'eugenetica russa sembra essere tornata in auge.

Dalla caduta dell'URSS, il Cosmismo ha goduto di una rinascita. Gli scienziati russi si sono dedicati al progetto dell'estensione della vita e dell'eventuale immortalità. Danila Medvedev, per esempio, ha lavorato su "aggiornamenti della mente" usando la tecnologia dei computer. Ha anche avviato un impianto di congelamento criogenico con sua moglie - quando la coppia ha divorziato l'anno scorso c'è stata una lotta legale per il controllo degli 81 cadaveri congelati.

La ricerca russa sull 'immortalizzazione è stata ripresa in California e finanziata anche da oligarchi in patria, desiderosi di evitare la morte. Per esempio, nel 2012, il miliardario Dmitry Iskov ha lanciato "Russia 2045", un progetto per rendere gli esseri umani immortali.

Oleg Deripaska, uno degli uomini più ricchi della Russia, ha donato denaro per far ricercare l'"elisir di giovinezza" all'Università Statale di Mosca. Sergei Young, un milionario russo, ha lanciato il Longevity Vision Fund per estendere la vita umana a 200 anni. Vladimir Brynstalov, un magnate farmaceutico, ha creato un laboratorio di ringiovanimento personale per prolungare la sua vita attraverso iniezioni di cellule staminali.

Putin non ha sostenuto pubblicamente la ricerca sull'immortalità, anche se sembra aver fatto iniezioni di botox, ed è stato riportato dalla CNN che fa il bagno nel sangue di cervo (una tecnica di ringiovanimento popolare in Russia).

Ma Putin ha pubblicamente sostenuto le teorie neo-cosmiste di un geografo ed etnologo russo chiamato Lev Gumilev (1912-1992). Gumilev ha sviluppato una bizzarra teoria cosmista secondo la quale etnie e civiltà sorgono e cadono in base alla loro capacità di assorbire energia dallo spazio esterno. 

Ha chiamato questa "passionalità". Alcune figure storiche sono "passionari" mutanti con un'insolita capacità di incanalare l'energia cosmica - Gumilev dà esempi come Alessandro il Grande e Napoleone. Ma non possono fare nulla se non guidano un 'super-etnos' che ha anch’esso un'abbondante riserva energia cosmica.
Gumilev pensava che ogni ethnos segue un ciclo di creazione, ascesa e declino. Quando diversi gruppi etnici si incontrano, di solito competono fino a quando uno viene annientato. 

Non dovrebbero mischiarsi o incrociarsi - questo produce gruppi etnici "chimera" senza identità o energia, che adorano il "vuoto" piuttosto che la "forza vitale". Criticava particolarmente gli ebrei come un ethnos parassita. Gumilev, un patriota nazionalista, credeva che il popolo russo fosse un ethnos unicamente energetico, grazie al suo mix eurasiatico di eredità occidentale e asiatica (non spiega la contraddizione che la mescolanza etnica è solitamente fatale, mentre nel caso della Russia è la fonte della sua forza).

Gumilev è diventato una 'figura di culto' in Russia dopo la sua morte nel 1992. Ha dato al Cosmismo un'angolazione etnica e razziale che ha fatto appello ai russi post-sovietici. Tra i suoi fan c'è il presidente Putin. Nel 2016, nel suo discorso federale di presentazione, ha detto:
i prossimi anni saranno decisivi. Chi prenderà il comando e chi rimarrà alla periferia, perdendo inevitabilmente la propria indipendenza, dipenderà non solo dal potenziale economico ma soprattutto dalla volontà di ogni nazione, dalla sua energia interiore, che Lev Gumilev ha definito passionarnost: la capacità di andare avanti e di abbracciare il cambiamento.

Ha paragonato le civiltà ai vulcani, alcune dormienti, altre attive, e ha affermato che l'ethnos russo è ancora un vulcano attivo rispetto all'Europa morente. E nel febbraio 2021, Putin ha dichiarato:

Credo nella passionalità, nella teoria della passionalità... La Russia non ha raggiunto il suo apice. Siamo in marcia, nella marcia dello sviluppo... Abbiamo un codice genetico infinito. Si basa sulla mescolanza del sangue.

Forse Putin si vede come un 'passionario' - un supereroe cosmico mutante con un'insolita energia intergalattica capace di unire e guidare il 'super-etnos' del popolo slavo. Certamente, pensa a russi, bielorussi  E UCRAINI come a "un solo popolo" - come ha detto nel saggio che ha pubblicato prima dell'invasione del 2022.

Sembra anche credere che l'Occidente stia cercando di attaccare geneticamente il popolo slavo. Nel 2017, ha detto che le potenze straniere
"raccolgono materiale biologico in tutto il nostro paese, di vari gruppi etnici, persone che vivono in diversi punti geografici della Federazione Russa, lo fanno di proposito e professionalmente".

L'anno successivo, ha parlato di armi biologiche "molto pericolose" che prendono di mira "alcuni gruppi etnici in modo selettivo". Dall'inizio della guerra, il Cremlino ha ripetuto l'idea che gli Stati Uniti stanno finanziando i biolab in Ucraina per sviluppare armi biologiche che possono colpire specifiche etnie.

Forse, come confermerebbero le recenti voci, ha una fottuta paura di morire. Ma andiamo avanti in un’ultimo ragionamento.

Questa strana teoria del complotto razziale-eugenetico sembra essere emersa dalla sua amicizia con i fratelli Kovalchuk. Yuri Kovalchuk è uno dei suoi più cari amici e consiglieri, che è stato chiamato il secondo uomo più potente della Russia. Kovalchuk ha una visione del mondo mistico-spiritualista, come suo fratello, il fisico Mikhail Kovalchuk, che Putin ha nominato direttore dell'Istituto Kurchatov nel 2005.
In un discorso del 2015, Mikhail Kovalchuk - uno dei più potenti scienziati in Russia - ha suggerito che l'agenzia americana DARPA sta creando una nuova razza di "persone di servizio" subumane con "limitata consapevolezza di sé". Putin ha anche detto nel 2018 che "la gente sarà in grado di creare un nuovo umano con caratteristiche programmate, presto".

Nello stesso discorso, Mikhail Kovalchuk ha condiviso la teoria della cospirazione che l'élite occidentale sta attivamente cercando di abbassare le popolazioni di tutto il mondo, anche diffondendo la propaganda gay. Egli ha detto:
la cosa successiva è l'effettiva riduzione della natalità introducendo nella coscienza di massa idee che contraddicono quelle naturali. Stiamo parlando di persone LGBT, di famiglie senza figli e di tutto il resto.

Putin ha anche detto, nel 2013, che i matrimoni omosessuali stavano causando l'estinzione delle civiltà occidentali:
I tassi di natalità sono bassi, gli europei si stanno estinguendo; lo capite o no? I matrimoni omosessuali non producono bambini

Queste paure paranoiche dei tentativi stranieri di distruggere l'"ethnos" russo hanno portato Putin a finanziare vari progetti di "biodifesa", tra cui un progetto da 2 miliardi di dollari lanciato nel 2020 all'Istituto Kurchatov, guidato da sua figlia Maria Vorontsova, per la ricerca del "genoma russo".

Il titolo stesso rivela la strana fusione di razza e genetica - chiunque con un minimo di conoscenze di come funziona il DNA capirebbe che sarebbe inutile e impossibile fare una ricerca sul "genoma italiano". Non è chiaro cosa farà il progetto - è stato riferito che mapperà le caratteristiche genetiche russe e cercherà di "correggere i difetti". Da notare che l'unico scienziato a dire pubblicamente che ha intenzione di creare bambini modificati con CRISPR è un russo, Denis Rebrikov.

Nel 2013, Putin ha detto che la Russia era ancora alla ricerca di una "idea nazionale", e in qualche modo quello che sta succedendo in Russia mostra il pericolo di preferire le idee mistiche alla realtà. Come nell'America di Trump, stiamo vedendo cosa succede quando idee pseudo-scientifiche e teorie cospiritualiste diventano politica di stato. 

Ci si ritrova con uno stato e un esercito distrutti, guidati da uno "zar divino" gonfiato dall'ego ed impaurito dalla morte con un'idea spirituale impressa nella mente: l'unificazione, la protezione e la valorizzazione del "super-etnos" russo. 

E tutto e tutti devono essere sacrificati a questo 'compito comune'.

[[Notes]]
